\باب{دیباچہ}
میں نے تقریباً چودہ برس قبل اس کتاب کو لکھنے کی پہلی مرتبہ کوشش کی جو ناکام رہی۔ کئی برس  بعد آج میں  میں کامیاب ہوا ۔کتاب اس امید سے لکھی گئی ہے کہ یہ ایک دن برقی انجنیئری کی نصابی کتاب کے طور پر پڑھائی جائے گی۔امید کی جاتی ہے کہ اب بھی طلبہ و طالبات اس سے استفادہ کر سکیں گے۔برقناطیسیت کا شعبہ انتہائی دلچسپ ہے۔میں نے پوری کوشش کی ہے کہ یہ کتاب بھی پر کشش ہو۔


اس کتاب میں تقریباً \عددی{121} حل شدہ مثال اور \عددی{245} اشکال پائے جاتے ہیں۔اس کے علاوہ \عددی{370} سوالات دئے گئے ہیں۔تمام کے تمام سوالات کے جوابات بھی دئے گئے ہیں۔

برقناطیسیت کو خطی الجبرا اور سمتیات کی مدد سے سمجھنا زیادہ آسان ثابت ہوتا ہے۔اس کتاب کے پہلے باب میں درکار خطی الجبرا اور سمتیات پر غور کیا گیا ہے۔کارتیسی محدد کے علاوہ نلکی محدد اور کروی محدد متعارف کیے گئے ہیں۔عمومی محدد پر بھی تبصرہ کیا گیا ہے۔اس باب کو مکمل طور پر سمجھنا نہایت ضروری ہے۔دوسرے باب میں کولمب کے قانون پر غور کے بعد تیسرے باب میں پھیلاو متعارف کرایا گیا ہے۔چوتھے باب میں برقی دباو اور ڈھلوان پر غور کیا گیا ہے۔پانچویں باب میں برق گیر جبکہ آٹھویں باب میں امالہ پر غور کیا گیا ہے۔ساتویں باب میں گردش، مسئلہ سٹوکس اور ایمپیئر کے دوری قانون پر بحث کی گئی ہے۔ 

میکس ویل مساوات کے بعد حرکت کرتے میدان پر تبصرہ کیا گیا ہے۔ حرکت کرتا میدان انتہائی دلچسپ موضوع ہے جسے پڑھ کر ایسے حقائق جیسے  آئینے میں عکس کیوں بنتا ہے یا پھر شیشے میں آر پار کیوں نظر آتا ہے کی سمجھ پیدا ہوتی ہے۔اس کے علاوہ  خلاء میں برقناطیسی امواج کی رفتار، خالصتاً میکس ویل مساوات سے حاصل کی جاتی ہے۔خلاء کی قدرتی رکاوٹ بھی انہیں مساوات سے حاصل کی جاتی ہے۔

میکس ویل مساوات کے بعد پوئنٹنگ سمتیہ متعارف کیا گیا ہے جو منطق کے بالکل برعکس بتلاتا ہے کہ برقی طاقت، منبع سے برقی بوجھ تک، ہرگز موصل تار کے ذریعہ نہیں پہنچتا بلکہ تار کے گرد خلاء میں برقناطیسی میدان کے ذریعہ پہنچتا ہے۔موصل تار صرف اور صرف ان امواج کو منبع سے مزاحمت تک کی راہ دکھاتی ہے۔ترسیلی تار کے ذریعہ ساکن موج پر بھرپور تبصرہ کیا گیا ہے جسے آپ ضرور پسند کریں گے۔

برقی ادوار پڑھنے سے ایسا معلوم ہوتا ہے جیسے برقی طاقت کے منتقلی کے لئے دو عدد موصل تاروں کا ہونا ضروری ہے۔مویج کا باب اس حقیقت کے بالکل برعکس ہے جہاں صرف ایک عدد تار  ہی برقناطیسی امواج کو منبع سے بوجھ تک راہ دکھاتی ہے۔

کتاب کے آخر میں اینٹینا پر تبصرہ کیا گیا ہے جہاں منبع سے بوجھ تک طاقت بغیر کسی راہ دکھاتے موصل تار کے پہنچتی ہے۔

مجھے طلباء و طالبات کی طرف سے بھر پور حوصلہ ملا ہے جو آئے دن مجھ تک کتاب کی غلطیاں پہنچاتے ہیں۔اس سے بھی زیادہ پُر امید میں اس وقت ہوا جب مجھے معلوم ہوا کہ کئی طلباء اور طالبات میری کتاب سے پڑھ رہے ہیں۔میں امید کرتا ہوں کہ برقناطیسیت  کی کتاب کو بھی درست کرنے میں آپ مدد کریں گے۔

میں  انیلا تبسم کا شکریہ ادا کرتا ہوں جنہوں نے پوری کتاب کی اردو درست کی۔اب میں پورے اطمینان کے ساتھ کہہ سکتا ہوں کہ اس کتاب میں اردو کی  تمام غلطیوں کی ذمہ دار انیلا تبسم ہے۔

میں رانا لیاقت، حرا خان،  اور ماجد بلال خان کا شکریہ ادا کرتا ہوں جنہوں نے کتاب کے دیگر حصے پڑھ کر درست کئے۔میں عابد حسن مجتبٰے کا بھی شکریہ ادا کرنا چاہتا ہوں جو \تحریر{XeLatex} کے معاملات سنبھالے ہوئے ہیں۔

یہ کتاب \تحریر{Ubuntu} استعمال کرتے ہوئے \تحریر{XeLatex} میں تشکیل دی گئی جبکہ سوالات کے جوابات کے حصول میں \تحریر{wxMaxima} کا سہارا لیا گیا۔

یہ کتاب لکھتے ہوئے مندرجہ ذیل کتابوں سے مدد لی گئی

{
\begin{otherlanguage}{english}
Engineering Electromagnetics by William H. Hayt, Jr\\
Electromagnetics by John D. Kraus\\
Antennas And Radiowave Propagation by R.E. Collin
\end{otherlanguage}
}

جبکہ اردو اصطلاحات چننے میں درج ذیل لغت سے استفادہ حاصل کیا گیا۔

{
\begin{otherlanguage}{english}
http:/\!\!/www.urduenglishdictionary.org\\
http:/\!\!/www.nlpd.gov.pk/lughat
\end{otherlanguage}
}

آپ سے گزارش ہے کہ اس کتاب کو زیادہ سے زیادہ طلبہ و طالبات تک پہنچائیں اور کتاب میں غلطیوں کی نشاندہی میرے  ای میل پتہ پر کریں۔میری تمام کتابوں کی مکمل \تحریر{XeLatex} معلومات

{
\begin{otherlanguage}{english}
https:/\!\!/www.github.com/khalidyousafzai
\end{otherlanguage}
}

سے حاصل کی جا سکتی ہیں جنہیں آپ مکمل اختیار کے ساتھ استعمال کر سکتے ہیں۔
\vspace{5mm}

{\raggedleft{
خالد خان یوسفزئی

8 جنوری   \سن{2017}}}


